### Прыняць
**дзеяслоў, закончанае трыванне**

1. Прыбраць, занесці, пераставіць у іншае месца. П. пасуду ў шафу. 2. Узяць, атрымаць тое, што хто-н. дае, перадае, здае; узяць у сваё распараджэнне. П. тэлеграму. П. тавар. Камісія прыняла новы дом. 3. Узяць пад сваё кіраўніцтва, заняць (якую-н. пасаду). П. брыгаду. П. пост дырэктара. 4. Уключыць у склад чаго-н., дапусціць да ўдзелу ў чым-н. П. на працу. П. у інстытут. 5. Дапусціць, пусціць да сябе з якой-н. мэтай (для размовы, для агляду, у якасці госця, жыльца і пад.). П. пасла. П. наведвальніка. П. гасцей. Урач прыняў хворую. Добра п. каго-н. (добра аднесціся, добра сустрэць). 6. Успрыняць. П. вестку без энтузіязму. П. да ведама што-н. П. на свой рахунак што-н. (як што-н., што адносіцца да сябе). П. да сэрца што-н. 7. Згадзіцца з чым-н., аднесціся да чаго-н. станоўча. П. параду. П. чыё-н. запрашэнне. 8. Зацвердзіць, галасаваннем выразіць згоду з чым-н. П. закон. П. пастанову. Праект прыняты. 9. Выканаць, ажыццявіць (тое, што выражана наступным назоўнікам). П. рашэнне (рашыць). П. смерць (памерці). П. прысягу. П. меры. П. на сябе абавязак што-н. зрабіць. 10. Стаць уладальнікам якога-н. звання, сану, падданым (якой-н. дзяржавы). П. беларускае грамадзянства. 11. Набыць які-н. выгляд, асаблівасці. П. позу. Столік прыняў выгляд чарцёжнага стала. 12. Падвергнуць сябе якой-н. гігіенічнай, лячэбнай працэдуры. П. душ. П. курс лячэння. 13. што і чаго. Выпіць, праглынуць (лякарства). П. мікстуру. 14. каго-што за каго-што. Прызнаць, палічыць. П. каго-н. за іншага. 15. Прасунуцца трохі ў якім-н. напрамку (размоўнае). Калона прыняла ўправа. 16. Зразумеўшы, паўтарыць (спецыяльны тэрмін). П. сігнал. 17. Аказаць дапамогу пры родах. П. дзіця.Прыняць бой — не ўхіліцца ад бою, што ўзнік па ініцыятыве праціўніка. Прыняць ласку — аказаць гонар, уважыць (зайшоўшы, завітаўшы і пад.). Прыняць экзамен (залік і пад.) у каго — правесці вучэбную праверку. || незакончанае трыванне: прымаць. || назоўнік: прыманне, прыём, прыёмка і прыняцце. Гасцінны прыём. Тэлеграфістка перайшла на прыём. Прыёмка тавараў. Прыняцце рэзалюцыі. || прыметнік: прыёмачны і прыёмны. Прыёмачная камісія (якая прымае гатовы аб'ект). Прыёмны пункт. Прыёмная радыёстанцыя. Прыёмныя экзамены. Прыёмная камісія (якая прымае абітурыентаў у 2 знач.). Прыёмны дзень.

<a rel="author">[http://rv-blr.com/](http://rv-blr.com/slounik.jsp?letterId=0&maskId=0&pageId=2531)</a>
