### Цягнуць
**дзеяслоў, незакончанае трыванне**

1. Перамяшчаць за сабой з намаганнем, не адрываючы ад паверхні; валачы. Два наравозы цягнулі таварны састаў. П. цяля на вяроўцы. 2. пераноснае значэнне: Браць з сабой без патрэбы. Ц. дзяцей з сабой. 3. Прымушаць, застаўляць ісці куды-н. Ц. у кіно. 4. Несці цяжкое або ў вялікай колькасці. Ц. мех на плячах. 5. Выцягваць, здабываць, браць. Ваду цягнулі з возера па трубах. 6. пераноснае значэнне: Патрабаваць, вымагаць (грошы, падарункі і пад.). 7. Уцягваць у сябе, убіраць, усмоктваць; піць павольна. Расліны цягнуць з глебы пажыўныя рэчывы. Дзіця цягнула праз соску малако з бутэлькі. 8. Уцягваць, прыцягваць. Плыўца цягнула ў вір. 9. Тузаць, торгаць. Ц. за рукаў. Ц. за касу. Нагу цягне (безасабовая форма). 10. Падаўжаць расцягваннем; вырабляць, апрацоўваць, выцягваючы (спецыяльны тэрмін). Ц. дрот. Металы можна гнуць, каваць і ц. 11. Прадаўжаць, працягваць; занадта доўга займацца чым-н. Ц. пошукі. Ц. справу. 12. Павольна, марудна гаварыць, спяваць і пад. Ц. песню. Ц. гаворку. 13. Веяць, дзьмуць (пра паветра, вецер, холад і пад.). Ад ракі цягнула вільгаццю. Цягне з акна. 14. Рухацца паволі, часцей грамадой у пэўным парадку ў якім-н. напрамку, ляцець. Па гасцінцы ўвесь дзень цягнула пяхота. З ноўначы цягнулі хмары. Высока ў небе цягнуў ключ гусей. 15. Выклікаць што-н., быць прычынай чаго-н. Злачынства цягне за сабой пакаранне. 16. Адчуваць патрэбу ў чым-н. (пра фізічны, псіхічны стан). Цягне (безасабовая форма) на сон. Ц. на сур'ёзную размову.За вушы цягнуць каго (размоўнае) — памагаць таму, хто сам не стараецца, не імкнецца што-н. рабіць. Цягнуць адну і тую ж песню (размоўнае неадабральнае) — паўтараць адно і тое ж. Цягнуць валынку (размоўнае неадабральнае) — марудзіць з ажыццяўленнем чаго-н. Цягнуць воз (размоўнае) — выконваць усю асноўную работу. Цягнуць жылы з каго (размоўнае неадабральнае) — мучыць, знясільваць, зморваць; вымотваць непасільнай работай, празмернымі патрабаваннямі. Цягнуць за язык каго (размоўнае) — прымушаць расказваць што-н. Цягнуць каніцель (размоўнае неадбр.) — 1) рабіць, гаварыць і пад. што-н. аднастайна, нудна; 2) марудзіць, зацягваць якую-н. справу. Цягнуць ката за хвост (размоўнае неадабральнае) — нудна, наўмысна павольна гаварыць што-н. Цягнуць лямку (размоўнае) — займацца цяжкай аднастайнай справай, працай. Цягнуць рызіну (размоўнае неадабральнае) — адцягваць, адкладваць якую-н. справу, работу надаўжэй; марудліва, павольна рабіць што-н. Цягнуць ярмо (размоўнае) — бесперапынна і цяжка працаваць. || закончанае трыванне: пацягнуць.

<a rel="author">[http://rv-blr.com/](http://rv-blr.com/slounik.jsp?letterId=0&maskId=0&pageId=3528)</a>
